{"author":"苏轼","paragraphs":["明月如霜，好风如水，清景无限。","曲港跳鱼，圆荷泻露，寂寞无人见。","如三鼓，铿然一叶，黯黯梦云惊断。","夜茫茫，重寻无处，觉来小园行遍。","天涯倦客，山中归路，望断故园心眼。","燕子楼空，佳人何在，空锁楼中燕。","古今如梦，何曾梦觉，但有旧欢新怨。","异时对，黄楼夜景，为余浩叹。"],"title":"永遇乐","tags":["宋词三百首"],"id":592}