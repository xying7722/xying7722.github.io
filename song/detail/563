{"author":"苏轼","paragraphs":["乳燕飞华屋。","悄无人、桐阴转午，晚凉新浴。","手弄生绡白团扇，扇手一时似玉。","渐困倚、孤眠清熟。","帘外谁来推绣户，枉教人、梦断瑶台曲。","又却是，风敲竹。","石榴半吐红巾蹙。","待浮花、浪蕊都尽，伴君幽独。","艳一枝细看取，芳心千重似束。","又恐被、秋风惊绿。","若待得君来向此，花前对酒不忍触。","共粉泪，两蔌蔌。"],"title":"贺新郎","tags":["宋词三百首"],"id":563}