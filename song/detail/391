{"author":"王安礼","paragraphs":["薰风微动，方樱桃弄色，萱草成窠。","翠帏敞轻罗。","试冰簟初展，几尺湘波。","疏帘广厦，寄潇洒、一枕南柯。","引多少、梦中归绪，洞庭雨棹烟蓑。","惊回处，闲昼永，但时时，燕雏莺友相过。","正绿影婆娑。","况庭有幽花，池有新荷。","青梅煮酒，幸随分、赢得高歌。","功名事、到头终在，岁华忍负清和。"],"title":"潇湘忆故人慢","tags":["洞庭湖"],"id":391}