{"author":"范祖禹","paragraphs":["太平功。","拥佑帝尧聪。","歌九德，偃五戎。","寰海被祥风。","车书万里文轨同。","自南北西东。","耕田凿井，戏垂髫华发，跻仁寿域变时雍。","大明方天中。","弃养东朝苦匆匆。","玉座如存，永隔慈容。","恨难穷。","崇庆空。","飙轮仙驭无踪。","超宇宙，驾云龙。","翟掩轩宫。","柏城王气长郁葱。","温洛照寒崧。","光灵在上，徽音流千古，昭如日月丽层穹。","太任家邦隆。","彤史青编永垂鸿。","清庙笙镛。","奏假钦崇。"],"title":"六州","id":984}