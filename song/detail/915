{"author":"陈睦","paragraphs":["小雪初晴，画舫明月，强饮未眠。","念翠鬟双耸，舞衣半卷，琵琶催拍，促管危弦。","密意虽具，欢期难偶，遣我离情愁绪牵。","追思处，奈溪桥道窄，无计留连。","天天。","莫是前缘。","自别後、深诚谁为传。","想玉篦偷付，珠囊暗解，两心长在，须合金钿。","浅淡精神，温柔情性，记我疏狂应痛怜。","空肠断，奈衾寒漏永，终夜如年。"],"title":"沁园春","id":915}