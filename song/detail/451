{"author":"苏轼","paragraphs":["似花还似非花，也无人惜从教坠。","抛家傍路，思量却是，无情有思。","萦损柔肠，困酣娇眼，欲开还闭。","梦随风万里，寻郎去处，又还被、莺呼起。","不恨此花飞尽，恨西园、落红难缀。","晓来雨过，遗踪何在，一池萍碎。","春色三分，二分尘土，一分流水。","细看来，不是杨花点点，是离人泪。"],"title":"水龙吟","tags":["宋词三百首"],"id":451}