{"author":"韩缜","paragraphs":["锁离愁，连绵无际，来时陌上初熏。","绣帏人念远，暗垂珠泪，泣送征轮。","长亭长在眼，更重重、远水孤云。","但望极楼高，尽日目断王孙。","消魂。","池塘别後，曾行处、绿妒轻裙。","恁时携素手，乱花飞絮里，缓步香。","朱颜空自改，向年年、芳意长新。","遍绿野，嬉游醉眠，莫负青春。"],"title":"凤箫吟・芳草","tags":["宋词三百首"],"id":25}