{"author":"王诜","paragraphs":["帝里春归，早先妆点，皇家池馆园林。","雏莺未迁，燕子乍归，时节戏弄晴阴。","琼楼珠阁，恰正在、柳曲花心。","翠袖艳、衣凭阑干，惯闻弦管新音。","此际相携宴赏，纵行乐随处，芳树遥岑。","桃腮杏脸，嫩英万叶，千枝绿浅红深。","轻风终日，泛暗香、长蛮衣襟。","洞户醉，归访笙歌，晚来云海沈沈。"],"title":"花发沁园春","id":437}