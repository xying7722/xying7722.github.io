{"author":"王安石","paragraphs":["登临送目。","正故国晚秋，天气初肃。","千里澄江似练，翠峰如簇。","归帆去棹残阳里，背西风、酒旗斜矗。","彩舟云淡，星河鹭起，画图难足。","念往昔、繁华竞逐。","叹门外楼头，悲恨相续。","千古凭高，对此漫嗟荣辱。","六朝旧事随流水，但寒烟、芳草凝绿。","至今商女，时时犹唱，後庭遗曲。"],"title":"桂枝香","tags":["宋词三百首"],"id":32}