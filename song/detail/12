{"author":"曾巩","paragraphs":["暮冬天地闭，正柔木冻折，瑞雪飘飞。","对景见南山，岭梅露、几点清雅容姿。","丹染萼、玉缀枝。","又岂是、一阳有私。","大抵是、化工独许，使占却先时。","霜威莫苦凌持。","此花根性，想群卉争知。","贵用在和羹，三春里、不管绿是红非。","攀赏处、宜酒卮。","醉拈嗅、幽香更奇。","倚阑干、仗何人去，嘱羌管休吹。"],"title":"赏南枝","id":12}