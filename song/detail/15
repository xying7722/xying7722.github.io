{"author":"司马光","paragraphs":["红日迟迟，虚廊转影，槐阴迤逦西斜。","彩笔工夫，难状晚景烟霞。","蝶尚不知春去，漫绕幽砌寻花。","奈猛风过後，纵有残红，飞向谁家。","始知青鬓无价，叹飘零官路，荏苒年华。","今日笙歌丛里，特地咨嗟。","席上青衫湿透，算感旧、何止琵琶。","怎不教人易老，多少离愁，散在天涯。"],"title":"锦堂春・锦堂春慢","id":15}