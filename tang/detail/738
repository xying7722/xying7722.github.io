{"author":"白居易","paragraphs":["天長地久無終畢，昨夜今朝又明日。","鬢髮蒼浪牙齒疎，不覺身年四十七。","前去五十有幾年，把鏡照面心茫然。","既無長繩繫白日，又無大藥駐朱顏。","朱顏日漸不如故，青史功名在何處？欲留年少待富貴，富貴不來年少去。","去復去兮如長河，東流赴海無迴波。","賢愚貴賤同歸盡，北邙冢墓高嵯峨。","古來如此非獨我，未死有酒且酣歌。","顏回短命伯夷餓，我今所得亦已多。"],"title":"雜曲歌辭 浩歌行","id":738}