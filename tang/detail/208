{"author":"鮑溶","paragraphs":["征人歌古曲，攜手上河梁。","李陵死別處，杳杳玄冥鄉。","憶昔從此路，連年征鬼方。","久行迷漢曆，三洗氊衣裳。","百戰身且在，微功信難忘。","遠承雲臺議，非勢孰敢當。","落日弔李廣，白身過河陽。","閑弓失月影，勞劒無龍光。","去日始束髮，今來髮成霜。","虛名乃閑事，生見父母鄉。","掩抑大風歌，裴回少年場。","誠哉古人言，鳥盡良弓藏。"],"title":"相和歌辭 苦戰遠征人","id":208}