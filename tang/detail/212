{"author":"戎昱","paragraphs":["妾家青河邊，七葉承貂蟬。","身爲最小女，偏得渾家憐。","親戚不相識，幽閨十五年。","有時最遠出，祗到中門前。","前年狂胡來，懼死飜生全。","今秋官軍至，豈意遭戈鋋。","匈奴爲先鋒，長鼻黃髮拳。","彎弓獵生人，百步牛羊羶。","脫身落虎口，不及歸黃泉。","苦哉難重陳，暗哭蒼蒼天。"],"title":"相和歌辭 苦哉行五首 四","id":212}