{"author":"鮑溶","paragraphs":["有虞夫人哭虞後，淑女何事又傷離。","竹上淚跡生不盡，寄哀雲和五十絲。","雲和經奏鈞天曲，乍聽寶琴遙嗣續。","三湘測測流急綠，秋夜露寒蜀帝飛。","楓林月斜楚臣宿，更疑川宮日黃昏。","闇攜女手殷勤言，環佩玲瓏有無間。","終疑既遠雙悄悄，蒼梧舊雲豈難召。","老猨心寒不可嘯，目眄眄兮意蹉跎。"],"title":"琴曲歌辭 湘妃列女操","id":519}