{"author":"溫庭筠","paragraphs":["悠悠復悠悠，昨日下西洲。","西洲風色好，遙見武昌樓。","武昌何鬱鬱，儂家定無匹。","小婦被流黃，登樓撫瑤瑟。","朱弦繁復輕，素手直淒清。","一彈三四解，掩抑似含情。","南樓登且望，西江廣復平。","艇子搖兩槳，催過石頭城。","門前烏臼樹，慘澹天將曙。","鵾鵊飛復還，郎隨早帆去。","迴頭語同伴，定復負情儂。","去帆不安幅，作抵使西風。","他日相尋索，莫作西洲客。","西洲人不歸，春草年年碧。"],"title":"雜曲歌辭 西洲曲","id":845}