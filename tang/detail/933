{"author":"顧況","paragraphs":["暖谷春光至，宸遊近甸榮。","雲隨天仗轉，風入御簾輕。","翠蓋浮佳氣，朱樓倚太清。","朝臣冠劒退，宮女管弦迎。","細草承雕輦，繁花入幔城。","文房開聖藻，武衛宿天營。","玉醴隨觴至，銅壺逐漏行。","五星含土德，萬姓徹中聲。","親祀先崇典，躬推示勸耕。","國風新正樂，農器近消兵。","道德關河固，刑章日月明。","野人同鳥獸，率舞感升平。"],"title":"雜曲歌辭 樂府","id":933}