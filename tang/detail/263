{"author":"李白","paragraphs":["門有車馬客，金鞍曜朱輪。","謂從丹霄落，乃是故鄉親。","呼兒埽中堂，坐客論悲辛。","對酒兩不飲，停觴淚盈巾。","歎我萬里遊，飄颻三十春。","空談霸王略，紫綬不挂身。","雄劒藏玉匣，陰符生素塵。","廓落無所合，流離湘水濱。","借問宗黨間，多爲泉下人。","生苦百戰役，死託萬鬼鄰。","北風揚胡沙，埋翳周與秦。","大運且如此，蒼穹寧匪仁。","惻愴竟何道？存亡任大鈞。"],"tags":["无奈","乐府","归乡","愤慨","相和歌辞"],"title":"相和歌辭 門有車馬客行","id":263}