{"author":"李益","paragraphs":["君不見上宮警夜營八屯，鼕鼕街鼓朝朱軒。","玉階霜仗擁未合，少年排入銅龍門。","暗聞弦管九天上，宮漏沈沈清吹繁。","纔明走馬絕馳道，呼鷹挾彈通繚垣。","玉籠金瑣養黃口，探雛取卵伴王孫。","分曹六博快一擲，迎歡先意笑語喧。","巧爲柔媚學優孟，儒衣嬉戲冠沐猨。","晚來香街經柳市，行過倡市宿桃根。","相逢杯酒一言失，回朱點白聞至尊。","金張許史伺顏色，王侯將相莫敢論。","豈知人事無定勢，朝歡暮戚如掌翻。","椒房寵移子愛奪，一夕秋風生戾園。","徒用黃金將買賦，寧知白玉暗成痕。","持杯收水水已覆，徙薪避火火更燔。","欲求四老張丞相，南山如天不可上。"],"title":"雜曲歌辭 漢宮少年行","id":703}