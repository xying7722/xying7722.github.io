{"author":"韩愈","paragraphs":["猛虎雖云惡，亦各有匹儕。","羣行深谷間，百獸望風低。","身食黃熊父，子食赤豹麛。","擇肉於熊羆，肎視兔與貍。","正晝當谷眠，眼有百步威。","自矜無當對，氣性縱以乖。","朝怒殺其子，暮還飧其妃。","匹儕四散走，猛虎還孤棲。","狐鳴門四旁，烏鵲從噪之。","出逐猴入居，虎不知所歸。","誰云猛虎惡，中路正悲啼。","豹來銜其尾，熊來攫其頤。","猛虎死不辭，但慙前所爲。","虎坐無助死，況如汝細微。","故當結以信，親當結以私。","親故且不保，人誰信汝爲。"],"title":"相和歌辭 猛虎行","id":158}