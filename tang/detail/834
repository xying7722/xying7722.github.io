{"author":"李白","paragraphs":["遠別離，古有皇英之二女，乃在洞庭之南，瀟湘之浦。","海水直下萬里深，誰人不言此離苦。","日慘慘兮雲冥冥，猩猩啼煙兮鬼嘯雨。","我縱言之將何補，皇穹竊恐不照余之忠誠。","雷馮馮兮欲吼怒，堯舜當之亦禪禹。","君失臣兮龍爲魚，權歸臣兮鼠變虎。","或云堯幽囚，舜野死，九疑聯緜皆相似，重瞳孤墳竟何是。","帝子泣兮綠雲間，隨風波兮去無還。","慟哭兮遠望，見蒼梧之深山。","蒼梧山崩湘水絕，竹上之淚乃可滅。"],"tags":["洞庭湖","离别","写人","故事","忧国忧民","杂曲歌辞","感伤","乐府"],"title":"雜曲歌辭 遠別離","id":834}