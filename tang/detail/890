{"author":"李商隱","paragraphs":["東有青龍西白虎，中含福皇包世度。","玉壺渭水笑清潭，鑿天不到牽牛處。","騏驎踏雲天馬獰，牛山撼碎珊瑚聲。","秋娥點滴不成淚，十二玉樓無故釘。","推煙唾月拋千里，十番紅桐一行死。","白楊別屋鬼迷人，空留暗記如蠶紙。","日暮向風牽短絲，血凝血散今誰是。"],"title":"雜曲歌辭 無愁果有愁曲","id":890}