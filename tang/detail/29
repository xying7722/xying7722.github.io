{"author":"李白","paragraphs":["黃河西來決崐崘，咆吼萬里觸龍門。","波滔天，堯咨嗟。","大禹理百川，兒啼不窺家。","殺湍湮洪水，九州始蠶麻。","其害乃去，茫然風沙。","被髮之叟狂而癡，清晨徑流欲奚爲。","旁人不惜妻止之，公無渡河苦渡之。","虎可搏，河難憑。","公果溺死流海湄，有長鯨白齒若雪山。","公乎公乎，挂骨於其間，箜篌所悲竟不還。"],"tags":["黄河","相和歌辞","乐府"],"title":"相和歌辭 公無渡河","id":29}