{"author":"李白","paragraphs":["虜陣橫北荒，胡星曜精芒。","羽書速驚電，烽火晝連光。","虎竹救邊急，戎車森已行。","明主不安席，按劒心飛揚。","推轂出猛將，連旗登戰場。","兵威衝絕漠，殺氣凌穹蒼。","列卒赤山下，開營紫塞傍。","途冬沙風緊，旌旗颯凋傷。","[畫]角悲海月，征衣卷天霜。","揮刃斬樓蘭，彎弓射賢王。","單于一平蕩，種落自奔亡。","收功報天子，行歌歸咸陽。"],"tags":["杂曲歌辞","战争","生活","乐府"],"title":"雜曲歌辭 出自薊北門行","id":613}