{"author":"李白","paragraphs":["龍馬花雪毛，金鞍五陵豪。","秋霜切玉劒，落日明珠袍。","鬬雞事萬乘，軒蓋一何高。","弓摧宜山虎，手接泰山猱。","酒後競風彩，三杯弄寶刀。","殺人如翦草，劇孟同遊遨。","發憤去函谷，從軍向臨洮。","叱咤萬戰場，匈奴盡波濤。","歸來使酒氣，未肯拜蕭曹。","羞入原憲室，荒徑隱蓬蒿。"],"tags":["泰山","侠客","爱国","写马","马","壮志"],"title":"雜曲歌辭 白馬篇","id":648}