{"author":"李白","paragraphs":["噫吁嚱！危乎高哉！蜀道之難難於上青天！蠶叢及魚鳧，開國何茫然。","爾來四萬八千歲，乃與秦塞通人煙。","西當太白有鳥道，可以橫絕峨眉巔。","地崩山摧壯士死，然後天梯石棧方鉤連。","上有六龍迴日之高標，下有衝波逆折之迴川。","黃鶴之飛尚不得，猨猱欲度愁攀緣。","青泥何盤盤，百步九折縈巖巒。","捫參歷井仰脅息，以手撫膺坐長歎。","問君西遊何時還？畏途巉巖不可攀。","但見悲鳥號枯木，雄飛呼雌繞林間。","又聞子規啼夜月，愁空山，蜀道之難難於上青天！使人聽此彫朱顏。","連峰去天不盈尺，枯松倒挂倚絕壁。","飛湍瀑流相喧豗，砅崖轉石萬壑雷。","其嶮也若此，嗟爾遠道之人胡爲乎來哉？劒閣崢嶸而崔嵬，一夫當關，萬夫莫開。","所守或匪親，化爲狼與豺。","朝避猛虎，夕避長蛇。","磨牙吮血，殺人如麻。","錦城雖云樂，不如早還家。","蜀道之難難於上青天，側身西望長咨嗟。"],"tags":["唐诗三百首","山水","抒情","乐府","相和歌辞"],"title":"相和歌辭 蜀道難","id":265}