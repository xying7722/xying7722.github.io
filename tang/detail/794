{"author":"柳宗元","paragraphs":["虞衡斤斧羅千山，工命采斫杙與椽。","深林土翦十取一，百牛連鞅摧雙轅。","萬圍千尋妨道路，東西蹶倒山火焚。","遺餘毫末不見保，躝礫磵壑何當存。","羣材未成質已夭，突兀𡷸豁空巖巒。","柏梁天災武庫火，匠石狼顧相愁冤。","君不見南山棟梁益稀少，愛材養育誰復論。"],"title":"雜曲歌辭 行路難三首 二","id":794}