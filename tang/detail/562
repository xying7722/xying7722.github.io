{"author":"鮑溶","paragraphs":["胡風吹雁翼，遠別無人鄉。","君近鴈來處，幾回斷君腸。","昔奉千日書，撫心怨星霜。","無書又千日，世路重茫茫。","燕國有佳麗，蛾眉富春光。","自然君歸晚，花落君空堂。","君其若不然，歲晚雙鴛鴦。","顧兔蝕殘月，幽光不如星。","女兒晚事夫，顏色同秋螢。","秋日邊馬思，武夫不遑寧。","燕歌易水怨，劒舞蛟龍腥。","風折連枝樹，水翻無蒂萍。","立身多戶門，何必燕山銘。","生世不如鳥，雙雙比翼翎。"],"title":"琴曲歌辭  秋思二首 一","id":562}