{"author":"李白","paragraphs":["朝騎五花馬，謁帝出銀臺。","秀色誰家子，雲車珠箔開。","金鞭遙指點，玉勒近遲回。","夾轂相借問，疑從天上來。","憐腸愁欲斷，斜日復相催。","下車何輕盈，飄然似落梅。","邀入青綺門，當歌共銜杯。","銜杯映歌扇，似月雲中見。","相見不相親，不如不相見。","相見情已深，未語可知心。","胡爲守空閨，孤眠愁錦衾。","錦衾與羅幃，纏緜會有時。","春風正澹蕩，暮雨來何遲？願因三青鳥，更報長相思。","光景不待人，須臾髮成絲。","當年失行樂，老去徒傷悲。","持此道密意，無令曠佳期。"],"tags":["遗憾","相和歌辞","理想","乐府","积极"],"title":"相和歌辭 相逢行二首 一","id":227}