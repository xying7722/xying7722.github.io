{"author":"溫庭筠","paragraphs":["祖龍黃須珊瑚鞭，鐵驄金面青連錢。","虎髯拔劒欲成夢，日壓賊營如血鮮。","海旗風急驚眠起，甲重光搖照湖水。","蒼黃追騎塵外歸，森索妖星陣前死。","五陵愁碧春萋萋，灞川玉馬空中嘶。","羽書如電入青瑣，雪腕如搥催畫鞞。","白虬天子金煌鋩，高臨帝座迴龍章。","吳波不動楚山晚，花壓闌干春晝長。"],"title":"雜曲歌辭 湖陰曲","id":889}