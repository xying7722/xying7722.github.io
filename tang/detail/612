{"author":"元稹","paragraphs":["兄弟同出門，同行不同志。","悽悽分岐路，各各營所爲。","兄上荆山巔，翻石辨虹氣。","弟沈滄海底，偷珠待龍睡。","出門不數年，同歸亦同遂。","俱用私所珍，升沈自茲異。","獻珠龍王宮，值龍覓珠次。","但喜復得珠，不求珠所自。","酬客雙龍女，授客六龍轡。","遣充行雨神，雨澤隨客意。","雩夏鐘鼓繁，禜秋玉帛積。","彩色畫廊廟，奴僮被珠翠。","驥騄千萬雙，鴛鴦七十二。","言者禾稼枯，無人敢輕議。","其兄因獻璞，再刖不履地。","門戶親戚疎，匡牀妻妾棄。","銘心有所待，視足無所愧。","持璞自枕頭，淚痕雙血漬。","一朝龍醒寤，本問偷珠事。","因知行雨偏，妻子五刑備。","仁兄捧屍哭，勢友掉頭諱。","喪車黔首葬，弔客青蠅至。","楚有望氣人，王前忽長跪。","賀王得貴寶，不遠王所莅。","求之果如言，剖則浮雲膩。","白珩無顏色，垂棘有瑕累。","在楚列地封，入趙連城貴。","秦遣李斯書，書爲傳國瑞。","秦亡漢魏傳，傳者得神器。","卞和名永永，與寶不相墜。","勸爾出門行，行難莫行易。","易得還易失，難同亦難離。","善賈識貪廉，良田無稙穉。","磨劒莫磨錐，磨錐成小利。"],"title":"雜曲歌辭 出門行","id":612}