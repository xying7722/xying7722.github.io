{"author":"李賀","paragraphs":["南風吹山作平地，帝遣天吳移海水。","王母桃花千遍紅，彭祖巫咸幾回死。","青毛驄馬參差錢，嬌春楊柳含細煙。","箏人勸我金屈巵，神血未凝身問誰。","不須浪飲丁督護，世上英雄本無主。","買絲繡作平原君，有酒惟澆趙州土。","漏催水咽玉蟾蜍，衛娘髮薄不勝梳。","看見秋眉換深綠，二十男兒那刺促。"],"tags":["春天","抒怀","写景"],"title":"雜曲歌辭 浩歌","id":737}