{"author":"白居易","paragraphs":["曈曈太陽如火色，上行千里下一刻。","出爲白晝入爲夜，圜轉如珠住不得。","住不得，可奈何？爲君舉酒歌短歌。","歌聲苦，詞亦苦，四座少年君聽取。","今夕未竟明夕催，秋風纔往春風回。","人無根蔕時不駐，朱顏白日相隳頹。","勸君且強笑一面，勸君復強飲一杯。","人生不得長歡樂，年少須臾老到來。"],"title":"相和歌辭 短歌行二首 一","id":126}