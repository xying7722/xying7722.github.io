{"author":"虞世南","paragraphs":["韓魏多奇節，倜儻遺名利。","共矜然諾心，各負縱橫志。","結友一言重，相思千里至。","綠沈明月弦，金絡浮雲轡。","吹簫入吳市，擊筑游燕肆。","尋源博望侯，結客遠相求。","少年重一顧，長驅背隴頭。","燄燄霜戈動，耿耿劒虹浮。","天山冬夏雪，交河南北流。","雲起龍沙暗，木落鴈行秋。","輕生徇知己，非是爲身謀。"],"title":"雜曲歌辭 結客少年場行","id":664}