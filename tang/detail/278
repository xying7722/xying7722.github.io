{"author":"元稹","paragraphs":["噫春冰之將泮，何余懷之獨結。","有美一人，於焉曠絕。","一日不見，比一日於三年，況三年之曠別。","水得風兮小而已波，筍在苞兮高不見節。","矧桃李之當春，競衆人之攀折。","我自顧悠悠而若雲，又安能保君皓皓之如雪。","感破鏡之分明，覩淚痕之餘血。","幸他人之既不我先，又安能使他人之終不我奪。","已焉哉！織女別黃姑，一年一度暫相見，彼此隔河何事無。"],"title":"相和歌辭 決絕[詞]三首 二","id":278}