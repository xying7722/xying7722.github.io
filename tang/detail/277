{"author":"元稹","paragraphs":["乍可爲天上牽牛織女星，不願爲庭前紅槿枝。","七月七日一相見，故心終不移。","那能朝開暮飛去，一任東西南北吹。","分不兩相守，恨不兩相思。","對面且如此，背面當何知。","春風撩亂伯勞語，此時拋去時。","握手苦相問，竟不言後期。","君情既決絕，妾意已參差。","借如死生別，安得長苦悲。"],"title":"相和歌辭 決絕[詞]三首 一","id":277}