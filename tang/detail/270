{"author":"李白","paragraphs":["嚴風吹霜海草彫，筋幹精堅胡馬驕。","漢家戰士三十萬，將軍兼領霍嫖姚。","流星白羽腰間插，劒花秋蓮光出匣。","天兵照雪下玉關，虜箭如沙射金甲。","雲龍風虎盡交迴，太白入月敵可摧。","敵可摧，旄頭滅，履胡之腸涉胡血。","懸胡青天上，埋胡紫[塞]旁。","胡無人，漢道昌，陛下之壽三千霜。","但歌大風雲飛揚，安得猛士兮守四方。","胡無人，漢道昌。"],"tags":["战争","豪迈"],"title":"相和歌辭 胡無人行","id":270}