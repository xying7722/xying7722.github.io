{"author":"李白","paragraphs":["有耳莫洗潁川水，有口莫食首陽蕨。","含光混世貴無名，何用孤高比雲月。","吾觀自古賢達人，功成不退皆殞身。","子胥既棄吳江上，屈原終投湘水濱。","陸機才多豈自保，李斯稅駕苦不早。","華亭鶴唳詎可聞，上蔡蒼鷹何足道？君不見吳中張翰稱達士，秋風忽憶江東行。","且樂生前一杯酒，何須身後千載名。"],"tags":["唐诗三百首","人生","乐府","态度"],"title":"雜曲歌辭 行路難三首 三","id":783}