{"author":"李白","paragraphs":["鏗鳴鐘，考朗鼓。","歌白鳩，引拂舞。","白鳩之白誰與鄰，霜衣雪襟誠可珍。","含哺七子能平均，食不咽，性安馴。","首農政，鳴陽春。","天子刻玉杖，鏤形賜耆人。","白鷺亦白非純真，外潔其色心匪仁。","闕五德，無司晨。","胡爲啄我葭下之紫鱗，鷹鸇鵰鶚，貪而好殺。","鳳皇雖大聖，不願以爲臣。"],"title":"舞曲歌辭 白鳩辭","id":484}