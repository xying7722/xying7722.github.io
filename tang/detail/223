{"author":"李白","paragraphs":["胡風吹代馬，北擁魯陽關。","吳兵照海雪，西討何時還？半渡上遼津，黃雲慘無顏。","老母與子別，呼天野草間。","白馬繞旌旗，悲鳴相追攀。","白楊秋月苦，早落豫章山。","本爲休明人，斬虜素不閑。","豈惜戰鬬死，爲君埽兇頑。","精感石沒羽，豈忘憚險艱。","樓船若鯨飛，波蕩落星灣。","此曲不可奏，三軍鬢成斑。"],"tags":["相和歌辞","战争","乐府","同情"],"title":"相和歌辭  豫章行","id":223}