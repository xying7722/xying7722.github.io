{"author":"袁朗","paragraphs":["朔風動秋草，清蹕長安道。","長城連不窮，所以隔華戎。","規模惟聖作，荷負曉成功。","鳥庭已向內，龍荒更鑿空。","玉關塵卷靜，金微路已通。","湯征隨北怨，舜詠起南風。","畫野功初立，綏邊事云集。","朝服踐狼居，凱歌旋馬邑。","山響傳鳳吹，霜華藻瓊鈒。","屬國擁節歸，單于款關入。","日落寒雲起，驚沙被原隰。","零落葉已寒，河流清且急。","四時徭役盡，千載干戈戢。","太平今若斯，汗馬竟無施。","惟當事筆研，歸去草封禪。"],"title":"相和歌辭 飲馬長城窟行","id":246}