{"author":"王勃","paragraphs":["采蓮歸，綠水芙蓉衣，秋風起浪鳧雁飛。","桂棹蘭橈下長浦，羅裙玉腕搖輕櫓。","葉嶼花潭極望平，江謳越吹相思苦。","相思苦，佳期不可駐。","塞外征夫猶未還，江南采蓮今已暮。","今已暮，摘蓮花，今渠那必盡倡家。","官道城南把桑葉，何如江上采蓮花？蓮花復蓮花，花葉何重疊。","葉翠本羞眉，花紅彊如頰。","佳人不茲期，悵望別離時。","牽花憐共蒂，折藕愛連絲。","故情何處所？新物徒華滋。","不惜南津交佩解，還羞北海雁書遲。","采蓮歌有節，采蓮夜未歇。","正逢浩蕩江上風，又值徘徊江上月。","蓮浦夜相逢，吳姬越女何丰茸。","共問寒江千里外，征客關山更幾重。"],"title":"相和歌辭 采蓮歸","id":458}