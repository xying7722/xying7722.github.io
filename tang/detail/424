{"author":"張籍","paragraphs":["金陵向西賈客多，船中生長樂風波。","欲發移船近江口，船頭祭神各澆酒。","停杯共說遠行期，入蜀經蠻遠別離。","金多衆中爲上客，夜夜算緡眠獨遲。","秋江初月猩猩語，孤帆夜發滿湘渚。","水工持檝防暗灘，直過山邊及前侶。","年年逐利西復東，姓名不在縣籍中。","農夫稅多長辛苦，棄業長爲販賣翁。"],"title":"相和歌辭 賈客樂","id":424}