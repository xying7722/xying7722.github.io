{"author":"溫庭筠","paragraphs":["藕絲作線難勝針，蘂粉染黃那得深。","玉白蘭芳不相顧，倡樓一笑輕千金。","莫言自古皆如此，健劒刜鐘鉛繞指。","三秋庭綠盡迎霜，惟有荷花守紅死。","西江小吏朱斑輪，柳縷吐芽香玉春。","兩股金釵已相許，不令獨作空城塵。","悠悠楚水流如馬，恨紫愁紅滿平野。","野土千年怨不平，至今燒作鴛鴦瓦。"],"tags":["歌颂","写人","爱情"],"title":"相和歌辭 懊惱曲","id":383}