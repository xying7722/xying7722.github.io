{"author":"駱賓王","paragraphs":["君不見玉關塵色暗邊亭，銅鞮雜虜寇長城。","天子按劒徵餘勇，將軍受脤事橫行。","七德龍韜開玉帳，千里鼉鼓疊金鉦。","陰山苦霧埋高壘，交河孤月照連營。","連營去去無窮極，擁斾遙遙過絕國。","陣雲朝結晦天山，寒沙夕漲迷疎勒。","龍鱗水上開魚貫，馬首山前振鵰翼。","長驅萬里讋祁連，分麾三命武功宣。","百發烏號遙碎柳，七尺龍文迥照蓮。","春來秋去移灰琯，蘭閨柳市芳塵斷。","鴈門迢遰尺書稀，鴛被相思雙帶緩。","行路難，誓令氛祲靜皐蘭。","但使封侯龍額貴，詎隨中婦鳳樓寒。"],"title":"雜曲歌辭 從軍中行路難二首 二","id":807}