{"author":"元稹","paragraphs":["年年塞下丁，長作出塞兵。","自從冒頓彊，官築遮虜城。","築城須努力，城高遮得賊。","但恐賊路多，有城遮不得。","丁口傳父口，莫問城堅不。","平城被虜圍，漢斸城牆走。","因茲虜請和，虜往騎來多。","半疑兼半信，築城猶嵯峨。","築城安敢煩，願聽丁一言。","請築鴻臚寺，兼愁虜出關。"],"title":"雜曲歌辭 築城曲五解","id":887}