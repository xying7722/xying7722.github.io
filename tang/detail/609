{"author":"李白","paragraphs":["西門秦氏女，秀色如瓊花。","手揮白楊刀，清晝殺讐家。","羅袖灑赤血，英聲凌紫霞。","直上西山去，關吏相邀遮。","壻爲燕國王，身被詔獄加。","犯刑若履虎，不畏落爪牙。","素頸未及斷，摧眉伏泥沙。","金雞忽放赦，大辟得寬賒。","何慙聶政姊，萬古共驚嗟。"],"tags":["歌颂","复仇","妇女","杂曲歌辞","乐府"],"title":"雜曲歌辭 秦女休行","id":609}