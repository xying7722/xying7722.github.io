{"author":"白居易","paragraphs":["食蘗不易食梅難，蘗能苦兮梅能酸。","未如生別之爲難，苦在心兮酸在肝。","晨雞載鳴殘月沒，征馬重嘶行人出。","迴看骨肉哭一聲，梅酸蘗苦甘如蜜。","黃河水白黃雲秋，行人河邊相對愁。","天寒野曠何處宿？棠梨葉戰風颼颼。","生離別，生離別，憂從中來無斷絕。","憂積心勞血氣衰，未年三十生白髮。"],"tags":["黄河"],"title":"雜曲歌辭 生別離","id":833}