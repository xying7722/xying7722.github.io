{"author":"李白","paragraphs":["梁山感杞妻，慟哭爲之傾。","金石忽暫開，都由激深情。","東海有勇婦，何慙蘇子卿。","學劒越處子，超騰若流星。","捐軀報夫讐，萬死不顧生。","白刃耀素雪，蒼天感精誠。","十步兩躩躍，三呼一交兵。","斬首掉國門，蹴踏五藏行。","割此伉儷憤，粲然大義明。","北海李使君，飛章奏天庭。","舍罪警風俗，流芳播滄瀛。","志在列女籍，竹帛已光榮。","淳于免詔獄，漢主爲緹縈。","津妾一櫂歌，脫父於嚴刑。","十子若不肖，不如一女英。","豫讓斬空衣，有心竟無成。","要離殺慶忌，壯夫素所輕。","妻子亦何辜，焚之買虛名。","豈如東海婦，事立獨揚名。"],"tags":["歌颂","侠义","妇女","乐府","舞曲歌辞"],"title":"舞曲歌辭 東海有勇婦","id":480}