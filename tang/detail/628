{"author":"白居易","paragraphs":["悲哉爲儒者，力學不能疲。","讀書眼欲暗，秉筆手生胝。","十上方一第，成名常苦遲。","縱有宦達者，兩鬢已成絲。","可憐少壯日，適在窮賤時。","丈夫老且病，焉用富貴爲。","沈沈朱門宅，中有乳臭兒。","狀貌如婦人，光明膏粱肌。","手不把書卷，身不擐戎衣。","二十襲封爵，門承勳戚資。","春來日日出，服御何輕肥。","朝從博徒飲，暮有倡樓期。","評封還酒債，堆金選蛾眉。","聲色狗馬外，其餘一無知。","山苗與澗松，地勢隨高卑。","古來無奈何，非君獨傷悲。"],"title":"雜曲歌辭 悲哉行","id":628}