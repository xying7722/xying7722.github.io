{"author":"李白","paragraphs":["仙人十五愛吹笙，學得崑丘彩鳳鳴。","始聞鍊氣餐金液，復道朝天赴玉京。","玉京迢迢幾千里，鳳笙去去無邊已。","欲歎離聲發絳脣，更嗟別調流纖指。","此時惜別詎堪聞，此地相看未忍分。","重吟真曲和清吹，却奏仙歌響綠雲。","綠雲紫氣向函關，訪道應尋緱氏山。","莫學吹笙王子晉，一遇浮丘斷不還。"],"tags":["不舍","离别","送别"],"title":"相和歌辭 鳳吹笙曲","id":463}