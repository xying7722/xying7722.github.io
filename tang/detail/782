{"author":"李白","paragraphs":["大道如青天，我獨不得出。","羞逐長安社中兒，赤雞白狗賭梨栗。","彈劒作歌奏苦聲，曳裾王門不稱情。","淮陰市井笑韓信，漢朝公卿忌賈生。","君不見昔時燕家重郭隗，擁篲折腰無嫌猜。","劇辛樂毅感恩分，輸肝剖膽效英才。","昭王白骨縈蔓草，誰人更掃黃金臺。","行路難，歸去來。"],"tags":["唐诗三百首","乐府","失意","叹息"],"title":"雜曲歌辭 行路難三首 二","id":782}