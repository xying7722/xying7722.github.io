{"author":"李益","paragraphs":["勞者且勿歌，我欲送君觴。","從軍有苦樂，此曲樂未央。","僕本居隴上，隴水斷人腸。","東過秦宮路，宮路入咸陽。","時逢漢帝出，諫獵至長楊。","詎馳游俠窟，非結少年場。","一旦承嘉惠，輕命重恩光。","秉筆參帷帟，從軍至朔方。","邊地多陰風，草木自淒涼。","斷絕海雲去，出沒胡沙長。","參差引雁翼，隱轔騰軍裝。","劒文夜如水，馬汗凍成霜。","俠氣五都少，矜功六郡良。","山河起目前，睚眦死路傍。","北逐驅獯虜，西臨復舊疆。","昔還賦餘資，今出乃贏糧。","一矢弢夏服，我弓不再張。","寄言丈夫雄，苦樂身自當。"],"title":"相和歌辭 從軍有苦樂行","id":207}