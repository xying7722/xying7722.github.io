{"author":"虞世南","paragraphs":["財雄重交結，戚里擅豪華。","曲臺臨上路，高門抵狹斜。","赭汗千金馬，繡轂五香車。","白鶴隨飛蓋，朱鷺入鳴笳。","夏蓮開劒水，春桃發露花。","輕裙染回雪，浮蟻泛流霞。","高談辨飛兔，摛藻握靈蛇。","逢恩借羽翼，失路委泥沙。","曖曖風煙晚，路長歸騎遠。","日斜青瑣第，塵飛金谷苑。","危弦促柱奏巴渝，遺簪墮珥解羅襦。","如何守直道，飜使谷名愚。"],"title":"相和歌辭 門有車馬客行","id":262}