{"author":"武平一","paragraphs":["有女妖且麗，裴回湘水湄。","水湄蘭杜芳，采之將寄誰。","瓠犀發皓齒，雙蛾嚬翠眉。","紅臉如開蓮，素膚若凝脂。","綽約多逸態，輕盈不自持。","常矜絕代色，復恃傾城姿。","子夫前入侍，飛燕復當時。","正悅掌中舞，寧哀團扇詩。","洛川昔云遇，高唐今尚違。","幽閤禽雀噪，閑階草露滋。","流景一何速，年華不可追。","解佩安何贈，怨咽空自悲。"],"title":"雜曲歌辭 妾薄命","id":631}