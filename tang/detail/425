{"author":"劉禹錫","paragraphs":["賈客無定遊，所遊惟利幷。","眩俗雜良苦，乘時知重輕。","心計析秋毫，搖鉤侔懸衡。","錐刀既無棄，轉化日已盈。","邀福禱波神，施財遊化城。","妻約雕金釧，女垂貫珠纓。","高貲比封君，奇貨通倖卿。","趨時鷙鳥思，藏鏹盤龍形。","大艑浮通川，高樓次旗亭。","行止皆有樂，關梁似無征。","農夫何爲者？辛苦事寒耕。"],"title":"相和歌辭 賈客詞","id":425}