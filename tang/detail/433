{"author":"楊巨源","paragraphs":["二八嬋娟大堤女，開鑪相對依江渚。","待客登樓向水看，邀郎卷幔臨花語。","細雨濛濛溼芰荷，巴東商侶挂帆多。","自傳芳酒涴紅袖，誰調妍妝迴翠蛾。","珍簟華燈夕陽後，當鑪理瑟矜纖手。","月落星微五鼓聲，春風搖蕩窗前柳。","歲歲逢迎沙岸間，北人多識綠雲鬟。","無端嫁與五陵少，離別煙波傷玉顏。"],"title":"相和歌辭 大堤曲","id":433}