{"author":"溫庭筠","paragraphs":["玉樹歌闌海雲黑，花庭忽作青蕪國。","秦淮有水水無情，還向金陵漾春色。","楊家二世安九重，不御華芝嫌六龍。","百幅錦帆風力滿，連天展盡金芙蓉。","珠翠丁星復明滅，龍頭劈浪哀笳發。","千里涵空照水魂，萬枝破鼻團香雪。","漏轉霞高滄海西，頗黎枕上聞天雞。","蠻弦代雁曲如語，一醉昏昏天下迷。","四方傾動煙塵起，猶在濃香夢魂裏。","後主荒宮有曉鶯，飛來只隔西江水。"],"tags":["长江"],"title":"相和歌辭 春江花月夜","id":392}