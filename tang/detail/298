{"author":"李白","paragraphs":["十五入漢宮，花顏笑春紅。","君王選玉色，侍寢金屏中。","薦枕嬌夕月，卷衣戀春風。","寧知趙飛燕，奪寵恨無窮。","沈憂能傷人，綠鬢成霜蓬。","一朝不得意，世事徒爲空。","鷫鸘換美酒，舞衣罷雕籠。","寒苦不忍言，爲君奏絲桐。","腸斷弦亦絕，悲心夜忡忡。"],"tags":["抒情","女子","乐府","相和歌辞","失意"],"title":"相和歌辭 怨歌行","id":298}