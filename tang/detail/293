{"author":"鮑溶","paragraphs":["女蘿寄松柏，綠蔓花緜緜。","三五定君婚，結髮早移天。","肅肅羊雁禮，泠泠琴瑟篇。","恭承采蘩祀，敢效同居賢。","皎日不留景，良時如逝川。","秋心還遺愛，春貌無歸妍。","翠袖洗朱粉，碧階對綺錢。","新人易如玉，廢瑟難爲弦。","寄羨蕣華木，榮名香閣前。","豈無搖落苦，貴與根蒂連。","希君舊光景，照妾薄暮年。"],"title":"相和歌辭 怨詩","id":293}