{"author":"溫庭筠","paragraphs":["妾家白蘋浦，日上芙蓉檝。","軋軋搖槳聲，移舟入茭葉。","溪長茭葉深，作底難相尋。","避郎郎不見，鸂鶒自浮沈。","拾萍萍無根，采蓮蓮有子。","不作浮萍生，寧作藕花死。","岸傍騎馬郎，烏帽紫游韁。","含愁復含笑，回首問橫塘。","妾住金陵步，門前朱雀航。","流蘇持作帳，芙蓉持作梁。","出入金犢幰，兄弟侍中郎。","前年學歌舞，定得郎相許。","連娟眉繞山，依約腰如杵。","鳳管悲若咽，鸞弦嬌欲語。","扇薄露紅鈆，羅輕壓金縷。","明月西南樓，珠簾玳瑁鉤。","橫波巧能笑，彎蛾不識愁。","花開子留樹，草長根依土。","早聞金溝遠，底事歸郎許。","不學楊白花，朝朝淚如雨。"],"title":"相和歌辭 江南曲","id":49}