{"author":"柳宗元","paragraphs":["漢家三十六將軍，東方雷動橫陣雲。","雞鳴函谷客如霧，貌同心異不可數。","赤丸夜語飛電光，徼巡司隸眠如羊。","當街一叱百吏走，馮敬胷中函匕首。","兇徒側耳潛愜心，悍臣破膽皆杜口。","魏王臥內藏兵符，子西掩袂真無辜。","羌胡轂下一朝起，敵國舟中非所擬。","安陵誰辨削礪功，韓國詎明深井里。","絕咽斷骨那下補，萬金寵贈不如土。"],"title":"相和歌辭 東門行","id":243}