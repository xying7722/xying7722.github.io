{"author":"張潮","paragraphs":["壻貧如珠玉，壻富如埃塵。","貧時不忘舊，富貴多寵新。","妾本富家女，與君爲偶匹。","惠好一何深，中門不曾出。","妾有繡衣裳，葳蕤金縷光。","念君貧且賤，易此從遠方。","遠方三千里，發去悔不已。","日暮情更來，空望去時水。","孟夏麥始秀，江上多南風。","商賈歸欲盡，君今尚巴東。","巴東有巫山，窈窕神女顏。","常恐遊此山，果然不知還。"],"title":"雜曲歌辭 長干行","id":858}