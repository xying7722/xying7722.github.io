{"author":"李季蘭","paragraphs":["妾家本住巫山雲，巫山流水常自聞。","玉琴彈出轉寥敻，直似當時夢中聽。","三峽流泉幾千里，一時流入深閨裏。","巨石奔崖指下生，飛波走浪弦中起。","初疑噴湧含雷風，又似嗚咽流不通。","回湍曲瀨勢將盡，時復滴瀝平沙中。","憶昔阮公爲此曲，能使仲容聽不足。","一彈既罷復一彈，願似流泉鎮相續。"],"title":"琴曲歌辭 三峽流泉歌","id":595}