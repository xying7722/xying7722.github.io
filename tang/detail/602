{"author":"李白","paragraphs":["拂彼白石，彈吾素琴。","幽澗愀兮流泉深，善手明徽高張清。","心寂歷似千古，松颼飀兮萬尋。","中見愁猨弔影而危處兮，呌秋木而長吟。","客有哀時失志而聽者，淚淋浪以霑襟。","乃緝商綴羽，潺湲成音。","吾但寫聲發情於妙指，殊不知此曲之古今。","幽澗泉，鳴深林。"],"tags":["琴曲歌辞","音乐","感伤","乐府"],"title":"琴曲歌辭 幽澗泉","id":602}