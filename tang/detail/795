{"author":"柳宗元","paragraphs":["飛雪斷道冰成梁，侯家熾炭雕玉房。","蟠龍吐耀虎喙張，熊蹲豹擲爭低昂。","攢巒叢崿射朱光，丹霞翠霧飄奇香。","美人四向迴明璫，雪山冰谷晞太陽。","星躔奔走不得止，奄忽雙燕棲虹梁。","風臺露榭生光飾，死灰棄置參與商。","盛時一去貴反賤，桃笙葵扇安可常。"],"title":"雜曲歌辭 行路難三首 三","id":795}