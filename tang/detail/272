{"author":"劉希夷","paragraphs":["洛陽城東桃李花，飛來飛去落誰家。","洛陽女兒惜顏色，行逢落花長歎息。","今年花落顏色改，明年花開復誰在。","已見松柏摧爲薪，更聞桑田變成海。","古人無復洛城東，今人還對落花風。","年年歲歲花相似，歲歲年年人不同。","寄言全盛紅顏子，須憐半死白頭翁。","此翁白頭真可憐，伊昔紅顏美少年。","公子王孫芳樹下，清歌妙舞落花前。","光祿池臺文錦繡，將軍樓閣畫神仙。","一朝臥病無人識，三春行樂在誰邊。","宛轉蛾眉能幾時，須臾白髮亂如絲。","但看舊來歌舞地，惟有黃昏鳥雀悲。"],"tags":["青春","花","写花","相和歌辞","感伤"],"title":"相和歌辭 白頭吟","id":272}