{"author":"白居易","paragraphs":["九月西風興，月冷霜華凝。","思君秋夜長，一夜魂九升。","二月東風來，草坼花心開。","思君春日遲，一日腸九迴。","妾住洛橋北，君住洛橋南。","十五即相識，今年二十三。","有如女蘿草，生在松之側。","蔓短枝苦高，縈迴上不得。","人言人有願，願至天必成。","願作遠方獸，步步比肩行。","願作深山木，枝枝連理生。"],"title":"雜曲歌辭 長相思","id":770}