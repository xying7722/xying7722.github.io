{"author":"李白","paragraphs":["獨漉水中泥，水濁不見月。","不見月尚可，水深行人沒。","越鳥從南來，胡鷹亦北度。","我欲彎弓向天射，惜其中道失歸路。","落葉別樹，飄零隨風。","客無所託，悲與此同。","羅帷舒卷，似有人開。","明月直入，無心可猜。","雄劒挂壁，時時龍鳴。","不斷犀象，繡澀苔生。","國恥未雪，何由成名。","神鷹夢澤，不顧鴟鳶。","爲君一擊，摶鵬九天。"],"tags":["爱国"],"title":"舞曲歌辭 獨漉篇","id":485}