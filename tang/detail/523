{"author":"沈佺期","paragraphs":["歲七月，火伏而金生。","客有鼓瑟於門者，奏霹靂之商聲。","始戛羽以騞砉，終扣宮而砰駖。","電耀耀兮龍躍，雷闐闐兮雨冥。","氣嗚唅以會雅，態歘翕以橫生。","有如驅千旗，制五兵，截荒虺，斮長鯨。","孰與廣陵比，意別鶴儔精而已。","俾我雄子魄動，毅夫髮立，懷恩不淺，武義雙輯，視胡若芥，翦羯如拾。","豈徒慨慷中筵，備羣娛之翕習哉。"],"title":"琴曲歌辭 霹靂引","id":523}