{"author":"張籍","paragraphs":["請君膝上琴，彈我白頭吟。","憶昔君前嬌笑語，兩情宛轉如縈素。","宮中爲我起高樓，更開華池種芳樹。","春天百草秋始衰，棄我不待白頭時。","羅襦玉珥色未暗，今朝已道不相宜。","揚州青銅作明鏡，暗中持照不見影。","人心回互自無窮，眼前好惡那能定。","君恩已去若再返，菖蒲花生月長滿。"],"title":"相和歌辭 白頭吟","id":275}