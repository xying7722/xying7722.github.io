{"author":"李端","paragraphs":["與君桂陽別，令君岳陽待。","後事忽差池，前期日空在。","木落鴈嗷嗷，洞庭波浪高。","遠山雲似蓋，極浦樹如毫。","朝發能幾里，暮來風又起。","如何兩處愁，皆在孤舟裏？昨夜天月明，長川寒且清。","菊花開欲盡，薺菜拍來生。","下江帆勢速，五兩遙相逐。","欲問去時人，知投何處宿。","空令猨嘯時，泣對湘潭竹。"],"tags":["洞庭湖"],"title":"雜曲歌辭 古別離二首 二","id":815}