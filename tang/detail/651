{"author":"李白","paragraphs":["燭龍棲寒門，光曜猶旦開。","日月照之何不及此，惟有北風怒號天上來。","燕山雪花大如席，片片吹落軒轅臺。","幽州思婦十二月，停歌罷笑雙蛾摧。","倚門望行人，念君長城苦寒良可哀。","別時提劒救邊去，遺此虎文金髀釵。","中有一雙白羽箭，蜘蛛結網生塵埃。","箭空在，人今戰死不復迴。","不忍見此物，焚之已成灰。","黃河捧土尚可塞，北風雨雪恨難裁。"],"tags":["黄河","思念","写雪","冬天","写风","抒情","女子","雪","借景抒情","风"],"title":"雜曲歌辭 北風行","id":651}