{"author":"盧照鄰","paragraphs":["洞庭波起兮鴻鴈翔，風瑟瑟兮野蒼蒼。","浮雲卷靄，明月流光。","荆南兮趙北，碣石兮瀟湘。","澄清規於萬里，照離思於千行。","橫桂枝於西第，繞菱花於北堂。","高樓思婦，飛蓋君王。","文姬絕域，侍子他鄉。","見胡鞍之似練，知漢劒之如霜。","試登高而極目，莫不變而迴腸。"],"tags":["洞庭湖"],"title":"琴曲歌辭 明月引","id":598}