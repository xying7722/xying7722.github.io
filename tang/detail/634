{"author":"劉元淑","paragraphs":["自從離別守空閨，遙聞征戰起雲梯。","夜夜愁君遼海外，年年棄妾渭橋西。","陽春白日照空暖，紫燕銜花向庭滿。","綵鸞琴裏怨聲多，飛鵲鏡前妝梳斷。","誰家夫壻不從征，應是漁陽別有情。","莫道紅顏燕地少，家家還似洛陽城。","且逐新人殊未歸，還令秋至夜霜飛。","北斗星前橫度鴈，南樓月下擣寒衣。","夜深聞鴈腸欲絕，獨坐縫衣燈又滅。","暗啼羅帳空自憐，夢度陽關向誰說。","每憐容貌宛如神，如何薄命不勝人。","願君朝夕燕山至，好作明年楊柳春。"],"title":"雜曲歌辭 妾薄命","id":634}