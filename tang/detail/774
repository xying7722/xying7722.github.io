{"author":"張紘","paragraphs":["君不見溫家玉鏡臺，提攜抱握九重來。","君不見相如綠綺琴，一撫一拍鳳凰音。","人生意氣須及早，莫負當年行樂心。","荆王奏曲楚妃歎，曲盡歡終夜將半。","朱樓銀閣正平生，碧草青苔坐蕪漫。","當春對酒不須疑，視目相看能幾時。","春風吹盡燕初至，此時自謂稱君意。","秋露萎草鴻始歸，此時衰暮與君違。","人生翻覆何常足，誰保容顏無是非。"],"title":"雜曲歌辭 行路難","id":774}