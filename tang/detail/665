{"author":"虞羽客","paragraphs":["幽幷俠少年，金絡控連錢。","竊符方救趙，擊筑正懷燕。","輕生辭鳳闕，揮袂上祁連。","陸離橫寶劒，出沒驚徂旃。","蒙輪恆顧敵，超乘忽爭先。","摧枯逾百戰，拓地遠三千。","骨都魂已散，樓蘭首復傳。","龍城含曉霧，瀚海隔遙天。","歌吹金微返，振旅玉門旋。","烽火今已息，非復照甘泉。"],"title":"雜曲歌辭 結客少年場行","id":665}